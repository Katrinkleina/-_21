#Створення курсових робіт -_21
Мета створення, проблеми написання і завдання до курсової роботи. 
Обговорення термінів, створення дедлайнів. Висвітлення актуальності тем, новизни. 
Основні кроки в написанні курсової
1.Вступ: зберігаємо формальність
Суворі формальні вимоги до оформлення курсової (ану тільки спробуй зробити правий берег 1,5 см, а не 1 см) – те, що передусім відштовхує й лякає студентів. Насправді всі ці, на перший погляд, дивні стандарти від Міністерства освіти зумовлені звичайною логікою та специфікою самої роботи (реферату, диплому тощо). Наприклад, лівий берег має бути 2,5 см (цікаво тільки, що такі методичні інструкції в різних вишах різняться) для того, щоб курсову було зручніше зшивати. «Нав’язана» структура тексту – обов’язковий вступ із прописаною до нюансів актуальністю, об’єктом і предметом, між якими часто не бачать різниці, – допомагає нам не загубитись у власному дослідженні, зрозуміти, з чого варто розпочати та чим закінчити.
2. Розробляємо план
Вимоги досконально вивчені, титулка оформлена за кращими традиціями методичного посібника, проте Word показує жахаюче «сторінка: 1 із 1», що робити далі?
Далі – найцікавіше. Потрібно обрати тему і накидати план. Але робити це не просто. Ідеальний варіант – обрати тему, що справді цікава. Прагматичний варіант – обрати тему, до якої можна легко знайти велику кількість інформації. Ідеально-прагматичний варіант – звернутися до теми, з якою ви вже працювали (маєте власні статті, попередні курсові, реферати, що можна використати).
План повинен відповідати загальноприйнятій структурі:
вступ;
основна частина (мінімум 3 розділи з підрозділами, побудовані за принципом від загального до конкретного, наприклад: історія розвитку теорій держави – 1-й розділ, теорії держави – 2-й розділ, детальний розгляд теологічної теорії та приклади – 3-й розділ; для студентів 1 та 3. курсів 2 розділи достатньо);
висновки;
додатки (навіть якщо ви затятий гуманітарій, не нехтуйте цією частиною; графіки, схеми, таблиці, статистичні дані зроблять вашу курсову більш зрозумілою та насиченою);
список використаних джерел (мінімум 20 джерел; класно, якщо хоча б декілька з них іноземною мовою, це підвищить статус роботи; можна трохи схитрити та знайти переклади необхідних цитат рідною мовою, а у список внести їх мовою оригіналу).
3. Шукаємо потрібну інформацію
Тепер необхідно знайти інформацію для кожного з пунктів плану. Сміливо додавайте до титулки пусті сторінки (лише із заголовками), під час роботи із джерелами ви їх заповните. Сам текст курсової слід розміщувати відповідно до розділів. Скопійована інформація повинна бути максимально перефразованою. Пам’ятайте, що поруч із шматками тексту потрібно вказати, звідки ви це взяли (поруч із цитатою у квадратних дужках). Керуючись цим принципом, далі зробити список джерел буде дуже просто.
Якщо ви працюєте над курсовою не один день, заведіть спеціальний блокнот і фіксуйте будь-які ідеї, тези – все, що спадає на думку. «Відфільтровані» ідеї також вносьте в курсову відповідно до тематики розділу. Такий брейн-стормінг стимулює неочікувані відкриття, дозволяє врахувати та продумати найдрібніші деталі. Можливо, саме вони забезпечать високу якість вашої роботи. Подивіться тематичне відео, існує безліч допоміжних ресурсів. Наприклад, Prometheus, «ПостНаука». Щось корисне можна знайти навіть на Youtube. Фіксуйте думки, що вам сподобались, а в курсовій не бійтеся посилатися на відеоматеріали.
4. Пишемо вступ і висновки
Залишилося написати вступ, висновки та допрацювати список літератури. Цю частину роботи доречно лишити на десерт. У вступі зазначаємо актуальність дослідження, поставлені цілі та задачі, гіпотезу дослідження, предмет, об’єкт, ступінь розробки теми, основні досліджувані поняття та структуру роботи.
Висновки – це, по суті, доповнений та деталізований вступ. У ньому необхідно спростувати чи підтвердити поставлену гіпотезу, а також згадати про перспективу подальшого вивчення теми. Закінчити роботу можна, стимулюючи подальші роздуми ефектним питанням.
Вступ та висновки читаються завжди і будь-яким викладачем. Нецікавий вступ збільшує шанси того, що вашу курсову не оцінять. Тож постарайтеся зробити цю частину роботи якомога інтригуючою. У будь-якому разі особливу увагу зверніть на рівень висвітлення актуальності вашої теми.
